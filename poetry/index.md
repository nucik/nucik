---
layout: default
title: პოეზია
---

ᲩᲐᲒᲔᲓᲘᲜᲔᲑᲘ 
===
ნიჟარებიდან როგორც ზღვების ნატიფი ფშვინვა,

როგორც ასფალტზე მოწანწკარე ღვარად წვიმები -

ქვიან ნაპირზე წაქცეული ცისფერი შივა,

ვდგები ფეხზე და შენს მზის წნულში ჩავედინები,

მდორე დინებით, გარინდებით და ნებიერი,

ბაგისმიერი ბგერებით და ხავერდიანი

სხეულით, როგორც მოხვეული შენზე ტიარა,

როგორც ტილოსთან მოცახცახე მოდილიანი,

ჩავედინები სისხლძარღვებში მკრთალი ვენიდან,

მახვილ კიდურებს მივუყვები ჩემი სირბილით,

მდორე დინებით, როგორც ცეცხლზე მლღვალი ფერიტი,

აპრილის ნიავს აყოლილი ატმის ბილილი,

თმაზე გიცურებ, როგორც სილა - მოქცეულ ტალღას,

მოვედინები, როგორც სისხლი გადაჭრილ მკლავზე,


აღარ არსებობს სხვა ფერები - ცისფერის გარდა,

გადმოგეღვრები თვალებიდან, და შენით სავსე

შივა - ნაპირზე წაქცეული - დგება თანდათან,

კანის სურნელი, როგორც მთაში - რძისფერი ნისლი,

გახელებს, ასე მიგაქანებს, ასე - ქარდაქარ,

ჩაგედინები, და შენს ზღვაში ნაკადებს ვიშლი.
